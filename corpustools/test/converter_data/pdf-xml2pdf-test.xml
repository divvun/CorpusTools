<document>
  <header/>
  <body>
    <p>9</p>
    <p>Sámedikki sámegiellaiskkadeamit ja sámelága giel&#173;lanjuolggadusaid árvvoštallan maid čájehit ahte  ain leat ollu hástalusat mat fertejit čovdojuvvot  ovdalgo sámelága giellanjuolggadusaid mearrádu&#173;sat leat ollašuhttojuvvvon ollásit. Dárbu sáhttá leat  maid geahčadit sámelága giellanjuolggadusaid  riikkaidgaskasaš geatnegasvuođaideamet čuovggas.  Ráđđehus danne áigu geahčadit sámelága giella&#173;njuolggadusaid.</p>
    <p>Mun lean hui ilus go ráđđehus ođastuvvon  nationálabušeahtas lea árvalan stuorrudit juollu&#173;deami Sámediggái, vai Loabága suohkanii lea vejolaš  šaddat sámegiela hálddašanguovllu láhttun golg&#173;gotmánu 1. beaivvi 2009 rájis</p>
    <p>Go sámegielat eambbo oidnojit ja gullojit almmolaš  báikkiin, nugo min sávaldat lea, de galget leat buoh&#173;kaide olámuttus. Ulbmil lea ahte sámegielat galget  ovdánit servodaga nannejeaddji oassin, ja daidda  galgá leat sadji ovdánit buot servodaga surggiin.</p>
    <p>Mun dieđán ahte sámit ollu barggu dahket nan&#173;nen dihtii sámgiela sihke bearrašiin, báikegottiin,  mánáidgárddiin ja vuođđooahpahusas, sámi giella-  ja kulturguovddážiin, ja sámi organisašuvnnain ja  ásahusain. Ain ovddas guvlui lea mearrideaddji  dehálaš ahte sámit ieža geavahit gieldaideaset  viššalit.</p>
    <p>Sámegielaid nannenbargu gáibida guhkesáigásaš ja  bissovaš rahčamušaid servodaga eanaš surggiin, ja  dat ferte joatkit guhkit áiggi. Doaibmaplána váld&#173;dahallá danne ráđđehusa barggu guhkibuš áiggi  ulbmiliid, namalassii nannet sámegielaid boaht&#173;teáigái. Dát ulbmilat leat vuođđun plánaáigodaga  doaibmabijuid joatkevaš čađaheapmái. </p>
    <p>Dag Terje Andersen </p>
    <p>Dag Terje Andersen  Foto:Scanpix</p>
    <p>
      <em type="italic">«Doaibmaplána váldoulbmil lea láhčit dilálašvuođaid nu, </em>
      <em type="italic">ahte sámegielaid aktiivvalaš geavaheaddjit lassánit...» </em>
    </p>
    <p>10</p>
    <p>Ráđđehusa politihka bajimuš ulbmil sámegielaid  ávkin lea láhčit nu, ahte Norggas lea oadjebas boaht&#173;teáigi sámegielaide – davvisámegillii, julevsámegil&#173;lii ja oarjilsámegillii. Dehálaš ulbmil lea buoridit  sámegielalaš olbmuid loguid. Dat gáibida viiddis ja  guhkesáigásaš áŋgiruššama buot servodatsurggiin.  </p>
    <p>Ráđđehus áigu doaibmaplánaáigodaga bidjat  dakkár vuođu mas lea vejolaš buorebut áŋgiruššat  sámegielaiguin sierranas servodatsurggiin –  erenoamážit oahpahallamiin, oahpahusas, almmolaš  bálvalus- ja fuollafálaldagain, ja vel geavahit ja  oidnosii buktit sámegielaid almmolaš oktavuođain.  Sámegielaid oadjebas boahtteáiggi eaktun lea ahte  daid árvodássi buorrána ja ahte daid geavaheaddjii&#173;de ja eiseválddiide guđege dásis bohtet oidnosii  ásahuvvon giellavuoigatvuođat. Sámegiella ferte  dikšojuvvot buot joregiin main sámit leat ja deaivva&#173;dit, ja danne lea dehálaš čalmmustahttit sámegielaid  joregiid ja daid geavaheaddjiid deaivvadanbáikkiid. </p>
    <p>Sámegielaid oadjebas boahtteáigi eaktuda maid  ahte guhtege sápmelaš geahččala nanusmahttit ja  buoridit iežas sámegiela máhtu, geavahit sámegiela  nu ollu dilálašvuođain go sáhteš, ja oahpahit sáme&#173;giela mađe muddui lea vejolaš ođđa buolvvaide.  </p>
    <p>Jos sámegielaid boahtteáigi galggaš leat oadjebas,  de gáibiduvvo ahte gielddat ja báikegottit suodjalit ja  viššalit geavahit sámegiela iežaset guovlluin dainna  fuolain, ahte sámegiela lea vejolaš bures oahpahit  mánáidgárddiin, vuođđoskuvllain ja joatkkaskuvl&#173;lain, ja dainnage fuolain ahte vánhemiidda ja eará  rávesolbmuide maid leat buorit vejolašvuođat oahp&#173;pat sámegiela. Dasto báikegottit berrejit deattuhit  dehálažžan lágidit sámegielalaš joregiid mánáide,  nuoraide ja rávesolbmuide, ja fállat dakkár gielddalaš  bálvalusaid sámi álbmogii, main vuođus lea sámi giel&#173;la- ja kulturmáhttu. Sámegielalaš galbbat galget leat  gielddavisttiid sihke olggobealde ja siskkobealde, ja  máŋggagielat geaidnogalbbat váikkuhit dasa ahte  sámegiellage lea oidnosis báikkálaš servodagain. </p>
    <p>Sámegielaid oadjebas boahtteáigi eaktuda  álššalaččat áŋgiruššama julevsámegielain ja oarjil&#173;sámegielain, vai dát gielat bissot ealli giellan maid&#173;dái boahtteáiggige. Dainnago dáin giellaguovlluin  sámit orrot bieđgguid ja leat unnitlogus stuorát  álbmoga ektui, de sin joavkkuide lea erenoamáš  váttes hástalus fas ealáskahttit gielaset. Nu lea dilli  erenoamážit oarjilsámi guovlluin. Oarjilsámit ja  julevsámit leat unnitlogut olles sámi servodagas.  Danne lea dárbu ahte sii buohkat geain lea ovddas&#173;vástádus sámegielain, bidjet erenoamáš searaid dáid  gielaid nanusmahttimii. </p>
    <p>Nuortalašgiela/golttágiela ja bihtánsámegiela várás  áŋgiruššan ferte mearkkašit ahte álggahuvvojit  báikkálaš ja rádjarasttideaddji giellaprošeavttat maid  vuođđun lea dáid gielaid duohtadilli. Odne ii leat  jáhkehahtti atnit dáid gielaid ealli giellan sierranas  servodatsurggiin nugo lea vejolaš dahkat davvi-  sámegiela, oarjilsámegiela ja julevsámegiela dáfus.  </p>
    <p>VIIDDIS JA GUHKESÁIGÁSAŠ ÁŊGIRUŠŠAN  SÁMEGIELAIGUIN</p>
    <p>11</p>
    <p>Ráđđehusa barggus ovddidan dihtii sámegielaid  Norggas leat čuovvovaš bajimuš ulbmilat:</p>
    <p type="listitem">	 Sámegielat	davvisámegiella,	julevsámegiella	ja	 oarjilsámegiella galget ovddiduvvot ja leat ealli  gielat maiddái boahtteáiggige</p>
    <p type="listitem">	 Sámegielat	galget	ovddiduvvot	ja	oinnosmahtto&#173;juvvot</p>
    <p type="listitem">	 Buohkain	galgá	leat	vuoigatvuohta	oahppat	   sámegiela</p>
    <p type="listitem">	 Sámegielalašvuođa	vuoigatvuođat	galget	nan&#173;nejuvvot ja gulahuvvot</p>
    <p type="listitem">	 Duon	golmma	sámegillii,	davvisámegillii,	ju&#173;levsámegillii ja oarjilsámegillii, galget leat  ovttaárvosaš ovdánanvejolašvuođat</p>
    <p type="listitem">	 Almmolaš	ásahusat	galget	diđolaččat	geavahit	 sámegielaid, sihke davvisámegiela, julevsáme&#173;giela ja oarjilsámegiela</p>
    <p type="listitem">	 Máhttu	Norgga	sámegielaid	birra	galgá	buoriduv&#173;vot ja seailluhuvvot boahtteáigái</p>
    <p>
      <em type="italic">Politihkalaš vuođđu </em>
    </p>
    <p>Ráđđehusbellodagaid politihkalaš vuođđu – <em type="italic">Soria </em><em type="italic">Moria-julggaštus</em> – almmuha ulbmilin dakkár sáme&#173;politihka čađaheami, mii lea ávkin sámi álbmogii, nu  ahte sámi gielas, kultuvrras ja servodateallimis lea  sihkkaris boahtteáigi Norggas.  </p>
    <p><em type="italic">St.dieđáhusas nr. 28 (2007-2008) Sámepolithkka </em>ráđđehus lea dovddahan ahte sámegielat galget leat  ealli gielat. Sámegielaid galgá leat vejolaš geava&#173;hit servodaga buot joregiin, ja sámegiela geava&#173;heapmi galgá buoriduvvot buot servodatjoregiin.  Stuorradiggedieđáhusas nannejuvvo dasto vela  ahte sámi gillii ja kultuvrii guoski hástalusat galget  ollašuvvat dainna lágiin ahte almmolaš ásahusaid  ovddasvástádus ja rolla buoriduvvo sámi geava&#173;headdjiid várás dakkár guovdilis čálgodoaimmain go  dearvvasvuođas, fuolas ja oahpahusas. Dat gáibida  aktiiva politihka mii váldá mielde oassin sámegielalaš  ja sámekultuvrralaš viidodaga almmolaš bálvalu&#173;saide ja fálaldagaide.  </p>
    <p><em type="italic">St.dieđáhusas nr. 35 (2007-2008) Mål og meining</em>  ráđđehus lea árvalusvuođđun hábmen ollislaš  giellapolitihka. Gielladieđáhusa ollislaš viidodat  mearkkaša ahte sámegiela boahtteáigái sihkkaras&#173;tin maid gullá bajimuš giellapolitihkalaš ovddas&#173;vástádussii oassin. Bargu sámegiela ovddidemiin lea  danne maiddái oppalaš giellapolitihkalaš hástalus,  iige duššefal dábálaš sámepolitihkalaš hástalus.</p>
    <p>Sámegielat, erenoamážit unnibuš gielat, leat ollu  váddát dilis go Norgga riikkagiella. Giellajápmu lea  duođalaš áitta duoidda unnibuš sámegielaide. Muhto  vel davvisámegiellage čilgejuvvo áitojuvvon giel&#173;lan riikkaidgaskasaš oktavuođain. Go giellajámu lea  áigumuš hehttet, de gáibiduvvo čavgadat ja ulbmálat  ja dárkilit plánejuvvon áŋgiruššan. Gielladieđáhusas  celkojuvvo ahte ráđđehusa barggu ulbmil lea  ráhkadit vuođu ođđa sámi giellapolitihkkii mas lea  strategalaš ja ollislaš viidodat sámegillii ja sámi servo&#173;dahkii. Dát doaibmaplána gullá dán bargui oassin. </p>
    <p><em type="italic">St.dieđáhusas nr. 23 (2007-2008) Språk bygger broer</em>  namahuvvojit doaibmabijut mat gullet ollislaš giel&#173;laoahpahuspolitihkkii man vuođđun lea olbmo oppa  eallima viidodat ja máŋggagielalašvuođa viidodat.  Mánáidgárddit dat leat heivvoleamos joregat go  doaibmabijuid ulbmil lea movttiidahttit olbmo  jo mánnán oččodit sámegiela. Departemeanta  oaidná dárbun árvvoštallat giellakártema ja giel&#173;lamovttiidahttima reaidduid ja vugiid kvalitehta,  vai lea vejolaš gávnnahit mo lea buoremus ovddidit  sámegiela. Dasto čilgejuvvo sámegiela sadji maid&#173;dái vuođđooahpahusasge, ja departemeanta atná  iežas hástalussan sihkkarastit oahppiide oktagaslaš  vuoigatvuođa oahppat sámegiela, ee. atnit fuola  das ahte leat fidnemis dohkálaččat oahppan oah&#173;paheaddjit ja ahte ráhkaduvvojit ja buvttaduvvojit  buorit sámegielalaš oahpponeavvut. Departemeanta  ulbmáda buoridit gáiddosoahpahusa fálaldagaid  ja gulahit jeavddalaččat ahte oahppiin lea vuoigat&#173;vuohta oažžut sámegiela oahpahusa.  </p>
    <p>Stuorradiggedieđáhus válddahallá dasto univer&#173;sitehtaid ja allaskuvllaid giellafágaid. Sámegielalaš  dutkamat ja sámegielalaš oahpaheaddjioahpahusat  leat Norggas dehálaš eavttut go galgat seailluhit ja  ovddidit sámegielaid ja sámekultuvrra, ja nu maid&#173;dái riikkarájáid rastá. Dehálaš lea erenoamážit atnit  muittus unnibuš sámegielaid, julevsámegiela ja oar&#173;jilsámegiela, ja stuorradiggedieđáhusas čujuhuvvo  dasa ahte viggamušaide oččodit oahppiid ohcat </p>
  </body>
</document>
